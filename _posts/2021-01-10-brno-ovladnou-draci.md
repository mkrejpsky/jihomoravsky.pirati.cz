---
#název souboru: 2021-01-10-brno-ovladnou-draci.md
### Povinné položky ###

category: CLANKY   # nešahat!
title: "Brno ovládnou Draci" 
date: 2021-01-10   # formát YYYY-MM-DD
author: Adam Zemek
tags: Piráti Brno MHD # kategorie odděleny mezerami, např. volby zemědělství životní-prostředí piráti (viz https://jihomoravsky.pirati.cz/tags/)

### Nepovinné položky ###
authorId: adam.zemek # ve formátu jmeno.prijmeni - prolinkování s profilem přes uid 
image: posts/draci_web.png # obrázek ideálně 420x677px minifikovaný přes https://tinypng.com/
description: Dopravní podnik města Brna plánuje v roce 2021 vyrobit dalších 9 nízkopodlažních tramvají DRAK a také zařadit do provozu 13 moderních kloubových autobusů Solaris Urbino 18 IV.

---

**Dopravní podnik města Brna plánuje v roce 2021 vyrobit dalších 9 nízkopodlažních tramvají DRAK a také zařadit do provozu 13 moderních kloubových autobusů Solaris Urbino 18 IV.**

Projekt vlastní výroby brněnských tramvají s typovým označením EVO 2, pro které byl v anketě mezi občany města Brna zvolen název DRAK, začal v roce 2018, kdy byla podepsána [smlouva s Krnovskými strojírnami](https://www.hlidacstatu.cz/Detail/6687531){:target="_blank"} na dodávku až 41 tzv. stavebnic tramvají. Dopravní podnik si následně vlastními silami ve svých dílnách sestaví z dodaných komponentů hotovou tramvaj.

**Jak to celé probíhá?** 

Výroba tramvaje začíná svařením holé tramvajové skříně v Krnově. Nenalakovaný skelet DRAKa je pak společně s ostatními komponenty převezen do medláneckých dílen Dopravního podniku města Brna, kde proběhne lakování, vsazení oken, finální kompletace a zprovoznění celé tramvaje. První skříň pro tramvaj EVO byla do Brna dodána v srpnu 2019, přičemž ihned poté započaly práce na montáži. Po dokončení absolvovala tramvaj úspěšně technicko-bezpečnostní zkoušku a byla připravena na svou první jízdu. Plánované velkolepé představení vozu veřejnosti v březnu 2020 bohužel překazila pandemie koronaviru, takže byla v dubnu 2020 slavnostně zařazena rovnou do provozu a od té doby obsluhuje linku číslo 4. 

Od té doby postupně probíhá kompletace dalších vozů. Aktuálně je zprovozněno celkem již 8 DRAKů a potkat je můžete zejména na lince číslo 4 přes centrum Brna. V roce 2021 by jich mělo být takto připraveno dalších devět. Využití celé rámcové smlouvy na všech 41 vozů je plánováno do roku 2024, kdy mají postupně nahradit všechny starší vysokopodlažní tramvaje K2.

**Jak budou nové šaliny vypadat?** 

Tramvaj EVO 2 je dvoučlánková nízkopodlažní tramvaj se třemi otočnými podvozky a čtyřmi vstupními dveřmi. Je to první tramvaj v Brně vybavená klimatizací pro cestující a také USB nabíječkami pro drobnou elektroniku.

První dvě tramvaje DRAK poznáte podle polepu s motivem draka - u jedné tramvaje je dočasný, u druhé trvalý. Za zmínku také stojí, že standardní červenobílý nátěr vozů tohoto typu vzešel podobně jako název DRAK z ankety mezi cestujícími.

Kromě nových tramvají je pro rok 2021 naplánován také nákup 13 nových kloubových autobusů Solaris Urbino 18 IV. S tímto typem autobusů se mají Brňané možnost setkat již od loňského roku, kdy bylo pořízeno prvních 20 vozů tohoto typu. Ty letošní tvoří opci [výběrového řízení z roku 2019, která bude tímto beze zbytku využita](https://profily.proebiz.com/verejne-zakazky/1580){:target="_blank"}.

Solaris Urbino 18 4. generace je moderní stoprocentně nízkopodlažní autobus, který je v brněnském provedení vybaven klimatizací prostoru pro cestující, USB nabíječkami, elektronickým informačním systémem a dalšími součástmi výbavy, které jsou v moderním cestování standardem. Pohon vozu zajišťuje dieselový motor, který však splňuje přísné emisní normy Euro 6.

Díky dodávce těchto 13 kloubových autobusů bude Dopravní podnik moct vyřadit poslední vysokopodlažní kloubové vozy Karosa, které v brněnských ulicích sloužily více než 15 let.

*Pozn..: Autor je zástupce Pirátů v Představenstvu DPMB, a.s.*
